Ingrediënten
2 uien
6 teentjes knoflook
200 gr wortel
2 stengels bleekselderij
bakolijfolie
zout
500 gr rundergehakt
zwarte peper uit de molen
1 el tomatenpuree
1 fles (700 ml) passata, ik gebruik de tomatenpassata met basilicum van Mutti
250 ml rode wijn, zie notities
1 blik (400 gr) gepelde tomaten, ik gebruik de San Marzano tomaten van Mutti
2 tl gedroogde oregano
1 tl nootmuskaat + extra
½ tl kaneel
½ tl suiker
40 gr boter
40 gr bloem
400 ml melk
circa 15 - 18 verse lasagnebladen, aantal afhankelijk van hoe groot je schaal is
circa 20 basilicumblaadjes
1 flink stuk (zeker 150 gr) Parmezaanse kaas
300 gr geraspte mozzarella

Aan de slag!
1 Hak de uien, knoflook, wortel en bleekselderij grof genoeg zodat het in de keukenmachine past. Hak daarna alles helemaal fijn. Dat kun je natuurlijk ook met de hand doen als je geen keukenmachine hebt, gebruik dan een scherp koksmes.
2 Verhit een braadpan en schenk er een scheut bakolijfolie in. Bak hierin de fijngehakte groenten met een snuf zout voor 10 minuten op middellaag vuur. De groenten mogen niet bruinen, zet dan het vuur wat lager.
3 Zet het vuur iets hoger en voeg het gehakt toe met nog een snuf zout en wat gemalen peper. Rul het gehakt gaar. Voeg op het laatst de tomatenpuree toe en bak nog 1 minuut mee.
4 Schenk de passata in de pan samen met de rode wijn en roer de gepelde tomaten, oregano, nootmuskaat, kaneel en suiker erdoor. Breng aan de kook, zet het vuur daarna op de laagste stand en laat 2 uur pruttelen op laag vuur met de deksel op de pan. Vergeet niet om af en toe te roeren.
5 Na 2 uur ga je proeven. Heeft de ragù volgens jou nog zout, peper of suiker nodig dan voeg je dat nu toe. Check ook of er nog genoeg vocht in zit (maar dat zal wel goed zitten). Zet de deksel weer op de pan en laat nog 1 uur rustig pruttelen.
6 Na 3 uur haal je de deksel van de pan en laat je de saus droger koken. Je ziet dat er nog veel vocht in de pan zit en dat wil je niet in je lasagne hebben straks. Door het deksel eraf te halen, kan het vocht verdampen. Proef tussendoor nog even voor de zekerheid en breng eventueel nog extra op smaak. De saus hoeft echt niet kurkdroog te worden, maar je ziet het vanzelf als de saus een mooie, smeuïge structuur heeft zonder dat er nog een plas vocht in de pan ligt. Dat is het moment om het vuur uit te zetten. Je ragù is klaar!
7 Nu is het tijd voor de bechamelsaus die echt super simpel is om te maken. Zet een sauspan op het vuur en smelt hierin de boter op middellaag vuur. Roer de bloem erdoor en bak deze, al roerende, een paar minuten tot de bloem gaart. Laat het niet bruin worden. Pak er een garde bij en schenk in een straaltje de melk erbij terwijl je klopt met de garde om de klontjes te weren. Als je circa 150 ml erbij hebt geschonken en een egale saus hebt, kun je de rest van de melk rustig erbij schenken. Klop nog even goed door en voeg een snufje zout toe. Laat nu rustig pruttelen tot de bechamelsaus iets indikt. Zet het vuur uit en breng verder goed op smaak met nootmuskaat, zwarte peper en zout.
8 Verwarm de oven voor op 180 graden en pak je ovenschaal erbij.
9 Verdeel een kleine hoeveelheid van de ragù op de bodem en leg hier een laagje lasagnevellen op. In mijn schaal pasten er precies 3 vellen (staand) naast elkaar. Als je schaal iets kleiner of groter is dan moet je even kijken hoe je het passend krijgt, eventueel door de vellen bij te snijden.
10 Verdeel een vijfde van de bechamelsaus over de lasagnevellen, ik doe dit altijd met de bolle kant van een lepel. Schep daar een kwart van de overgebleven ragù op, verdeel gelijkmatig en rasp er wat Parmezaanse kaas over. Ga dan weer door met een laag lasagnevellen en blijf alle stappen herhalen tot de vijfde en laatste laag lasagnevellen. Verdeel ergens halverwege ook de blaadjes basilicum over de ragù.
11 Over de laatste laag lasagnevellen verdeel je het laatste deel van de bechamelsaus. Strooi de geraspte mozzarella er gelijkmatig over en rasp er nog een royale laag Parmezaanse kaas over, omdat het kan.
12 Zet de schaal in de oven voor 40 - 45 minuten tot de bovenkant bubbelt, prachtig goudbruin is en crispy aan de zijkanten begint te worden. Haal daarna uit de oven en laat 5 minuten rusten op een rooster. Snijd porties met een scherp mes en schep ze zo uit de schaal. Geniet enorm!
